# -*- mode: mandoku-view; -*-
#+TITLE: 白香山詩集
#+DATE: 2015-08-24 23:48:31.720241
#+PROPERTY: ID KR4c0070
#+PROPERTY: BASEEDITION WYG    
#+PROPERTY: JUAN 卷二十九
<pb:KR4c0070_WYG_029-1a>¶
欽定四庫全書¶
　白香山詩集巻二十九　　　歙縣汪立名編¶
　　後集九(律詩凡一/百七首)¶
　　　太和戊申歲大有年詔賜百寮出城觀稼謹書¶
　　　　盛事以俟采詩¶
清晨承詔命豐嵗閱田閭膏雨抽苗足涼風吐穂初早¶
禾黄錯落晩稻綠扶疎好入詩家詠宜令史館書散為¶
萬姓食堆作九年儲莫道如雲稼今秋雲不如¶
<pb:KR4c0070_WYG_029-1b>¶
　　　贈悼懷太子輓歌辭二首(奉詔/撰進)¶
竹馬書薨嵗銅龍表𦵏時永言窀穸事全用少陽儀壽¶
夭由天命哀榮出聖慈恭聞褒贈詔軫念在與夷¶
剪葉藩封早承華冊命尊笙歌辭洛苑風雪蔽梁園鹵¶
簿凌霜宿銘旌向月翻宫寮不逮事哭送出都門¶
　　　雨中招張司業宿¶
過夏衣香潤迎秋簟色鮮斜支花石枕臥詠蘂珠篇泥¶
濘非遊日隂沈好睡天能來同宿否聴雨對牀眠¶
<pb:KR4c0070_WYG_029-2a>¶
　　　和集賢劉學士早朝作¶
吟君昨日早朝詩金御爐前喚仗時煙吐白龍頭宛轉¶
扇開青雉尾參差暫畱春(一作/書)殿多稱屈合入綸闈即¶
可知從此摩霄去非晩鬢間(一作/邊)未有一莖絲¶
　　　送陜州王司馬建赴任(建善/詩者)¶
陜州司馬去何如養靜(一作/癖)資貧兩有餘公事閒忙同¶
少尹料錢多少敵尚書祗攜美酒為行伴唯(一作/獨)作新¶
詩趁下車自有(一作/得)鐵牛無詠者料君投刃必應虚¶
<pb:KR4c0070_WYG_029-2b>¶
　　　對琴待月¶
竹院新晴夜松牕未臥時共琴為老伴與月有秋期玉¶
軫臨風久金波出霧遲幽音待清景唯是我心知¶
　　　楊家南亭¶
小亭門向月斜開滿地涼風滿地苔此(一作/北)院好彈秋¶
思處終須一夜抱琴來¶
　　　早寒¶
黄葉聚牆角青苔圍柱根被經霜後薄鏡遇雨來昏半¶
<pb:KR4c0070_WYG_029-3a>¶
巻寒檐幕斜開暖閣門迎冬兼送老只仰酒盈尊¶
　　　齋月靜居¶
病來心靜一無思老去身閒百不為忽忽眼塵猶愛睡¶
些些口業尚誇詩葷腥每斷齋居月香火常親宴坐時¶
萬慮消停百神泰唯應寂寞殺三尸¶
　　　宿裴相公興化池亭(兼䝉借船/舫遊汎)¶
林亭一出宿風塵忘却平津是要津松閣晴看山色近¶
石渠秋放水聲新孫宏閣鬧無閒客傅說舟忙不借人¶
<pb:KR4c0070_WYG_029-3b>¶
何似掄才濟川外别開池館待交親¶
　　　和劉郎中望終南山秋雪¶
徧覽古今集都無秋雪詩陽春先唱後隂嶺未消時草¶
訝霜凝重松疑鶴散遲清光莫獨占亦(一作/還)對白雲司¶
　　　廣府胡尚書頻寄詩因荅絶句¶
尚書清白臨南海雖飲貪泉心不回唯向詩中得珠玉¶
時時寄到帝鄉來¶
　　　送鶴與裴相臨别贈詩¶
<pb:KR4c0070_WYG_029-4a>¶
司空愛爾爾須知不信聴吟乞鶴詩羽翮勢髙寧惜别¶
稻粱㤙重(一作/厚)莫愁飢夜棲少(一作/莫)共雞爭樹曉浴先¶
饒鳯占池穏上青雲勿回顧的應勝在白家時¶
　　　令狐相公拜尚書後有喜從(一作/罷)鎮歸朝之作¶
　　　　劉郎中先和因以繼之¶
車騎従新梁苑回履聲珮響入中臺鳯池望在終重去¶
龍節功成且納來金勒最宜乘雪出玉觴何必待花開¶
尚書首唱郎中和不計官資只計才¶
<pb:KR4c0070_WYG_029-4b>¶
　　　送河南尹馮學士赴任¶
石渠金谷中間路軒騎翩翩十日程清洛飲氷添苦節¶
碧嵩看雪助髙情謾誇河北操旄鉞莫羨江西擁斾旌¶
(時新除二/鎮節度)何似府寮京令外别教三十六峰迎¶
　　　讀鄂公傳¶
髙臥深居不見人功名斗藪似灰塵惟留一部清商樂¶
月下風前伴老身¶
　　　烏夜啼¶
<pb:KR4c0070_WYG_029-5a>¶
城上歸時晩庭前宿處危月明無葉樹霜滑有風枝啼¶
澀飢喉咽飛低凍翅垂畫堂鸚鵡鳥冷暖不相知¶
　　　鏡換杯¶
欲將珠(一作/朱)匣青銅鏡換取金尊白玉巵鏡裏老來無¶
避處尊前愁至有消時茶能散悶為功淺萱縦忘憂得¶
力遲不似杜康神用速十分一盞便開眉¶
　　　冬夜聞蟲¶
蟲聲冬思苦於秋不解愁人聞亦愁我是老翁聴不畏¶
<pb:KR4c0070_WYG_029-5b>¶
少年莫聴白君頭¶
　　　雙鸚鵡¶
緑衣整頓雙棲起紅觜分明對語時始覺琵琶絃莽鹵¶
方知吉了舌參差鄭牛識字吾常歎(諺云鄭元家牛/觸牆成八字)丁¶
鶴能歌爾亦知若稱白家鸚鵡鳥籠中兼合解吟詩¶
　　　贈朱道士¶
儀容白晳上仙郎方寸清虚内道場兩翼化生因服藥¶
三尸餓死為休糧醮壇北向宵占斗寢室東開早納陽¶
<pb:KR4c0070_WYG_029-6a>¶
盡日牕間更無事惟燒一炷降眞香¶
　　　昨以拙詩十首寄西川杜相公相公亦以新作¶
　　　　十首恵然報示首數雖等工拙不倫重以一¶
　　　　章用伸答謝¶
詩家律手在成都權與尋常將相殊剪截五言兼用鉞¶
陶鈞六義别開鑪驚人巻軸須知有隨事文章不道無¶
篇數雖同光價異十魚目換十驪珠¶
　　　和汴州令狐相公新於郡内栽竹百竿拆壁開¶
<pb:KR4c0070_WYG_029-6b>¶
　　　　軒旦夕對翫偶題七言五韻¶
梁園修竹舊傳名園廢年深竹不生千畝荒涼尋未得¶
百竿青翠種新成牆開乍見重添興牕靜時聞别有情¶
煙葉䝉籠侵夜色風枝蕭颯欲秋聲更登樓望尤堪重¶
千萬人家無一莖(汴州人家/並無竹)¶
　　　重荅汝州李六使君見和憶呉中舊遊五首¶
為憶娃宫與虎邱翫君新作不能休蜀牋寫出篇篇好¶
吳調吟時句句愁洛下林園終共住江南風月㑹重遊¶
<pb:KR4c0070_WYG_029-7a>¶
(先與李六有/此二句之約)由來事過多堪惜何況蘇州勝汝州(李前/刺蘇)¶
(州故有/是句)¶
　　　見殷堯藩侍御憶江南詩三十首詩中多敘蘇¶
　　　　杭勝事余嘗典二郡因繼和之¶
江南名郡數蘇杭寫在(一作/題寫)殷家三十章君是旅人猶¶
苦憶我為刺史更難忘境牽吟詠眞詩國興入笙歌好¶
醉鄉為念舊遊終一去扁舟直擬到滄浪¶
　　　聞新蟬贈劉二十八¶
<pb:KR4c0070_WYG_029-7b>¶
蟬發一聲時槐花帶兩枝只應催我老兼遣報君知白¶
髪生頭速青雲入手遲無過一杯酒相勸數開睂¶
　　　贈王山人¶
玉芝觀裏王居士服氣餐霞善養身夜後不聞龜喘息¶
秋來唯長鶴精神容顔盡怪長如故名姓多疑不是真¶
貴重榮華輕壽命知君悶見世間人¶
　　　和劉郎中學士題集賢閣¶
朱閣青山髙庳齊與君才子作詩題傍聞大内笙歌近¶
<pb:KR4c0070_WYG_029-8a>¶
下視諸司屋舍低萬巻圖書天禄上一條風景月華西¶
欲知丞相優賢意百步新廊不蹋泥¶
　　　觀幻¶
有起皆因滅無暌不暫同従歡終作慼轉苦又成空次¶
第花生眼須臾燭過風更無尋覓處鳥迹印空中¶
　　　病假中龎少尹攜魚酒相過¶
宦情牢落年將暮病假聯緜日漸深被老相催雖白首¶
與春無分未甘心閒停茶椀従容語醉把花枝取次吟¶
<pb:KR4c0070_WYG_029-8b>¶
勞動故人龎閣老提魚攜酒逺相尋¶
　　　聴田順兒歌¶
戛玉敲氷聲未停嫌雲不遏入青𠖇争得黄金滿衫袖¶
一時抛與斷年聴¶
　　　聴曹剛琵琶兼示重蓮¶
撥撥絃絃意不同胡啼番語兩玲瓏誰能截得曹剛手¶
插向重蓮衣袖中¶
　(立名按韻語陽秋彈絲之法妙在左手脫右優而左/劣亦何足論乎嘗觀琵琶録云元和中曹保有子善)¶
<pb:KR4c0070_WYG_029-9a>¶
　(才善才有子剛皆能琵琶又有裴興奴長於攏撚時/人謂剛有右手興奴有左手盖攏撚在左手也剛劣)¶
　(扵左手則琵琶之妙處逝矣惜/乎樂天未知裴興奴手之妙也)¶
　　　酬令狐相公春日尋花見寄六韻¶
病卧帝王州花時不得遊老應隨日至春肯為人畱粉¶
壞杏將謝火緐桃尚稠白飄僧院地紅落酒家樓空裏¶
雪相似晩來風不休吟君悵望句如到曲江頭¶
　　　和劉郎中曲江春望見示¶
芳景多遊客衰翁獨在家肺傷妨飲酒眼痛忌看花寺¶
<pb:KR4c0070_WYG_029-9b>¶
路隨江曲官牆夾樹斜羨君猶壯健不枉度年華¶
　　　送東都畱守令狐尚書赴任¶
翠華黄屋未東巡碧洛青嵩付大臣地稱髙情多水竹¶
山宜閑望少風塵龍門即擬為遊客金谷先憑作主人¶
歌酒家家花處處莫空管領上陽春¶
　(立名按寳歴二年敬宗欲幸東都諫者皆不聴巳使/按修宫闕賴裴度婉言而罷明年為文宗太和元年)¶
　(令狐楚以三年春留守東都故公首句及此盖文宗/方勵精圖治盡反敬宗弊政未東巡之語有㣲辭焉)¶
　　　自題新昌居止因招楊郎中小飲¶
<pb:KR4c0070_WYG_029-10a>¶
地偏坊逺巷仍斜最近東頭是白家宿雨長齊鄰舍柳¶
晴光照出夾城花春風小榼三升酒寒食深爐一椀茶¶
能到南園同醉否笙歌隨分有些些¶
　　　南園試小樂¶
小園斑駮花初發新樂錚鏦(一作/摐)敎欲成紅蕚紫房皆¶
手植蒼頭碧玉盡家生髙調管色吹銀字慢拽歌詞唱¶
渭城不飲一杯聴一曲將何安慰老心情¶
　　　和㣲之春日投簡陽明洞天五十韻¶
<pb:KR4c0070_WYG_029-10b>¶
青陽行巳半白日坐將徂越國强仍大稽城髙且孤利¶
饒鹽煑海名勝水澄湖牛斗天垂象台明地展圖(天台/四明)¶
(二/山)瓌竒填市井佳麗溢闉闍句踐遺風霸西施舊俗姝¶
船頭龍夭矯橋脚獸睢盱鄉味珍蟛蚏時鮮貴鷓鴣語¶
言諸夏異衣服一方殊擣練蛾睂婢鳴桹蛙角奴江清¶
敵伊洛山翠勝荆巫華表雙棲鶴聯檣幾㸃烏煙波分¶
渡口雲樹接城隅澗逺松如畫洲平水似鋪緑科秧早¶
稻紫筍折新蘆暖蹋泥中藕香尋石上蒲雨來萌盡達¶
<pb:KR4c0070_WYG_029-11a>¶
雷後蟄全蘇柳眼黄絲纇花房絳蠟珠林風新竹折野¶
燒老桑枯帶嚲長枝蕙錢穿短貫榆暄和生野菜卑溼¶
長街蕪女浣紗相伴兒烹鯉一呼山魈啼穉子林狖挂¶
山都産業論蠶蟻孳生計鴨雛泉巖雪飄灑苔壁錦漫¶
糊堰限舟航路堤通車馬途耶溪岸回合禹廟徑盤紆¶
洞穴何因鑿星槎誰與刳石凹仙藥臼峰峭佛香爐去¶
為投金簡來因挈玉壺貴仍招客宿健未要人扶聞望¶
賢丞相儀形美丈夫前驅駐旌斾偏坐列笙竽刺史旟¶
<pb:KR4c0070_WYG_029-11b>¶
翻隼尚書履曳鳬學禪超後有觀妙造虚無髻裏傳僧¶
寳環中得道樞登樓詩八詠置研賦三都捧擁羅將綺¶
趨蹌紫與朱廟謨藏稷卨兵略貯孫吳令下三軍整風¶
髙四海趨千家得慈母六郡事嚴姑重士過三哺輕財¶
抵一銖送觥歌宛轉嘲妓笑盧胡佐飲時炮鼈蠲酲數¶
膾鱸醉鄉雖咫尺樂事亦須臾若不中賢聖何由外智¶
愚伊予一生志我爾百年軀江上三千里城中十二衢¶
出多無伴侣歸只對妻孥白首青山約抽身去得無¶
<pb:KR4c0070_WYG_029-12a>¶
　　　酬鄭侍御多雨春空過詩三十韻(次用/本韻)¶
南雨來多滯東風動即狂月行離畢急龍走召雲忙鬼¶
轉雷車響蛇騰電䇿光浸滛天似漏沮洳地成瘡慘澹¶
隂煙白空濛宿霧黄闇遮千里目悶結九回腸寂寞羈¶
臣館深沈思婦房鏡昏鸞滅影衣潤麝消香蘭溼難紉¶
珮花凋易落妝霑黄鶯翅重滋緑草心長紫陌皆泥濘¶
黄汚共淼茫恐霖成怪沴望霽劇禎祥楚柳腰肢嚲湘¶
筠涕淚滂晝昏疑是夜隂盛勝扵陽居士巾皆墊行人¶
<pb:KR4c0070_WYG_029-12b>¶
蓋盡張跳蛙還屢出移蟻欲深藏端坐交㳺廢閒行去¶
步妨愁生垂白叟惱殺蹋青娘變海常須慮為魚慎勿¶
㤀此時方共懼何處可相將(此以下叙/浙東政事)巳望東溟禱仍¶
封北户禳却思逢旱魃誰喜見商羊預怕為蠶病先憂¶
作麥傷惠施應浹洽政豈假揄揚祀典修咸秩農書振¶
滿牀丹誠期懇苦白日㑹昭彰賑廩賙飢户苫城備壞¶
牆且當營歲事寧暇惜年芳德勝令災弭人安在吏良¶
尚書心若此不枉繫金章¶
<pb:KR4c0070_WYG_029-13a>¶
　　　和春深二十首(按此亦和㣲之作/見劉賔客詩小序)¶
何處春深好春深富貴家馬為中路鳥妓作後庭花羅¶
綺驅論隊金銀用斷車眼前何所苦惟苦日西斜¶
何處春深好春深貧賤家荒涼三徑草冷落四隣花奴¶
困歸傭力妻愁出賃車途窮平路險舉足劇褒斜¶
何處春深好春深執政家鳯池添硏水雞樹落衣花詔¶
借當衢宅恩容上殿車延英開對久門與日西斜¶
何處春深好春深方鎮家通犀排帶胯瑞鶴(一作/鶻)勘袍¶
<pb:KR4c0070_WYG_029-13b>¶
花飛絮衝毬馬垂楊拂妓車戎裝拜春設左握寳刀斜¶
何處春深好春深刺史家隂緐棠布葉岐秀麥分花五¶
匹鳴珂馬雙輪畫軾車和風引行樂葉葉隼旟斜¶
何處春深好春深學士家鳯書裁五色馬鬛剪三花蠟¶
炬開明火銀臺賜物車相逢不敢揖彼此帽低斜¶
何處春深好春深女學家慣看温室樹飽識浴堂花御¶
印提隨仗香牋把下車宋家宫様髻一片緑雲斜¶
何處春深好春深御史家絮縈驄馬尾蝶繞繡衣花破¶
<pb:KR4c0070_WYG_029-14a>¶
柱行持斧埋輪立駐車入班遥認得魚貫一行斜¶
何處春深好春深遷客家一杯寒食酒萬里故園花炎¶
瘴蒸如火光隂走似車為憂鵩鳥至只恐日光斜¶
何處春深好春深經業家唯求太常第不管曲江花折¶
桂名慙郄收螢志慕車官場泥補處最怕寸隂斜¶
何處春深好春深隠士家野衣裁薜葉山飯曬松花蘭¶
索紉幽珮蒲輪駐軟車林間箕踞坐白眼向人斜¶
何處春深好春深漁父家松灣隨櫂月桃浦落船花投¶
<pb:KR4c0070_WYG_029-14b>¶
餌移輕楫牽輪轉小車蕭蕭蘆葉裏風起釣絲斜¶
何處春深好春深潮户家濤翻三月雪浪噴四時花曳¶
練馳千馬驚雷走萬車餘波落何處江轉富陽斜¶
何處春深好春深痛飲家十分杯裏物五色眼前花餔¶
歠眠糟甕流涎見麴車中山一沈醉千度日西斜¶
何處春深好春深上已家蘭亭席上酒曲洛岸邊花弄¶
水遊童棹湔裾小婦車齊橈争渡處一匹錦標斜¶
何處春深好春深寒食家玲瓏鏤雞子宛轉綵毬花碧¶
<pb:KR4c0070_WYG_029-15a>¶
草追遊騎紅塵拜埽車鞦韆細腰女揺曳逐風斜¶
何處春深好春深博奕家一先争破眼六聚鬭成花鼓¶
應投壺馬兵衝象戲車彈棊局上事最妙是長斜¶
何處春深好春深嫁女家紫排襦上雉黄帖鬢邊花轉¶
燭初移障鳴環欲上車青衣傳氊褥錦繡一條斜¶
何處春深好春深娶婦家兩行籠裏燭一樹扇間花賓¶
拜登華席親迎障幰車催妝詩未了星斗漸傾斜¶
何處春深好春深妓女家睂欺楊柳葉裙妬石榴花蘭¶
<pb:KR4c0070_WYG_029-15b>¶
麝熏行被金銅釘坐車杭州蘇小小人道最夭(伊耶/切)斜¶
　　　詠家醖十韻¶
&KR0870;醒從古笑靈均長醉如今斆伯倫舊法依稀傳自杜¶
(杜/康)新方要妙得扵陳(陳郎中岵/傳受此法)井泉王相資重九麴糵¶
精靈用上寅(水用九月九日/麴用七月上寅)釀糯豈勞炊范黍撇篘何¶
假漉陶巾常嫌竹葉猶凡濁始覺榴花不正真甕掲開¶
時香酷烈缾封貯後味甘辛捧疑明水従空化飲似陽¶
和滿腹春色洞玉壺無表裏光揺金盞有精神能銷忙¶
<pb:KR4c0070_WYG_029-16a>¶
事成閑事轉得憂人作樂人應是世間賢聖物與君還¶
往擬終身¶
　　　池鶴二首¶
髙竹籠前無伴侣亂雞羣裏有風標低頭乍恐丹砂落¶
曬翅常疑白雪消轉覺鸕鷀毛色下苦嫌鸚鵡語聲嬌¶
臨風一唳思何事悵望青田雲水遥¶
池中此鶴鶴中稀恐是遼東老令威帶雪松枝翹膝脛¶
放花菱片綴毛衣低迴且向林(一作/籠)間宿奮迅終須天¶
<pb:KR4c0070_WYG_029-16b>¶
外飛若問故巢知處在主人相戀未能歸¶
　　　對酒五首¶
巧拙賢愚相是非何如一醉盡㤀機君知天地中寛窄¶
鵰鶚鸞皇各自飛¶
蝸牛角上争何事石火光中寄此身隨富隨貧且歡樂¶
不開口笑是癡人¶
丹砂見火去無迹白髪泥人來不休賴有酒仙相暖熱¶
松喬醉即到前頭¶
<pb:KR4c0070_WYG_029-17a>¶
百歲無多時壯健一春能幾日晴眀相逢且莫推辭醉¶
聽唱陽闗第四聲(第四聲勸君更盡一杯/酒西出陽闗無故人)¶
昨日低睂問疾來今朝收淚弔人回眼前流例君看取¶
且遣琵琶送一杯¶
　(立名按東坡志林舊傳陽闗三疊然今世歌者每句/再疊而巳若通一首言之又是四疊皆非是或每句)¶
　(三唱巳應三疊之說則叢然無復節奏余在密州有/文勛長官以事至密自云得古本陽關其聲宛轉淒)¶
　(斷不類乃知唐本三疊盖如此及在黄州得樂天對/酒云相逢且莫推辭醉聴唱陽闗第四聲注云第四)¶
　(聲勸君更盡一杯酒以此驗之若一句再疊則/此句為第五聲今為第四聲則一句不疊審矣)¶
<pb:KR4c0070_WYG_029-17b>¶
　　　僧院花¶
欲悟色空為佛事故栽芳樹在僧家細看便是華嚴偈¶
方便風開智慧花¶
　　　老戒¶
我有白頭戒聞於韓侍郎老多憂活計病更戀班行矍¶
鑠誇身健周遮說話長不知吾免否兩鬢巳成霜¶
　　　戊申嵗暮詠懷三首¶
窮冬月末兩三日半百年過六七時龍尾趁朝無氣力¶
<pb:KR4c0070_WYG_029-18a>¶
牛頭參道有心期榮華外物終須悟老病傍人豈得知¶
猶被妻兒教漸退莫求致仕且分司¶
唯生一女才十二祗欠三年未六旬㛰嫁累輕何怕老¶
飢寒心慣不憂貧紫泥丹筆皆經手赤紱金章盡到身¶
更擬踟蹰覓何事不歸嵩洛作閑人¶
　(立名按韻語陽秋樂天以長慶三年自中書舍人為/杭州刺史仍服緋故遊恩徳寺詩序云俯視朱紱及)¶
　(自歎詩云實事漸消虚事在銀魚金帶繞身光戊申/詠懷詩赤紱金章盡到身以今觀之金帶不應用銀)¶
　(魚金章不應用赤紱人皆以為疑而不知唐制紫為/三品服緋為四品服淺緋為五品服各服金帶又制)¶
<pb:KR4c0070_WYG_029-18b>¶
　(衣紫者魚袋以金飾衣緋者魚袋以銀飾/樂天時為五品淺緋金帶佩銀魚宜矣)¶
七年囚閉作籠禽但願開籠便入林幸得展張今日翅¶
不能辜負昔時心人間禍福愚難料世上風波老不禁¶
萬一差池似前事又應追悔不抽簪¶
　　　贈夢得¶
心中萬事不思量坐倚屏風臥向陽漸覺詠詩猶老醜¶
豈宜憑酒更麄狂頭垂白髪我思退脚蹋青雲君欲忙¶
只有今春相伴在花前賸醉兩三場¶
<pb:KR4c0070_WYG_029-19a>¶
　　　　(附劉白倡和集解彭城劉夢得詩豪者也其/鋒森然少敢當者予不量力往往犯之夫合)¶
　　　　(應者聲同交争者力敵一往一復欲罷不能/繇是每制一篇先相視草視竟則興作興作)¶
　　　　(則文成一二年來日尋筆研同和贈荅不覺/滋多至太和三年春以前紙墨所存者凡一)¶
　　　　(百三十八首其餘乗興扶醉率然口號者不/在此數因命小姪龜兒編録勒成兩巻仍寫)¶
　　　　(二本一付龜兒一授夢得小兒崙郎各令收/藏附兩家集予頃以元㣲之唱和頗多或在)¶
　　　　(人口常戲㣲之云僕與足下二十年來為文/友詩敵幸也亦不幸也吟詠性情播揚名聲)¶
　　　　(其適遺形其樂忘老幸也然江南士女語歩/才子者多云元白以子之故使僕不得獨)¶
　　　　(於吳越間亦不幸也今垂老復遇夢得得非/重不幸耶夢得夢得文之神妙莫先扵詩若)¶
<pb:KR4c0070_WYG_029-19b>¶
　　　　(妙與神則吾豈敢如夢得雪裏髙山頭白早/海中仙果子生遲沈舟側畔千㠶過病樹前)¶
　　　　(頭萬木春之句之類真謂神妙在在處處應/當有靈物護之豈惟兩家子姪祕藏而已巳)¶
　　　　(酉嵗三月五/日樂天解)¶
　　　想東遊五十韻(并序/)¶
　太和三年春予病免官後憶遊浙右數郡兼思到越¶
　一訪㣲之故兩浙之間一物已上想皆在目吟且成¶
　篇不能自休盈五百字亦猶孫興公想天台山而賦¶
　之也¶
<pb:KR4c0070_WYG_029-20a>¶
海内時無事江南嵗有秋生民皆樂業地主盡賢侯郊¶
靜銷戎馬城髙逼斗牛平河七百里沃壤二三州(自常/及杭)¶
(凡三/百里)坐有湖山趣行無風浪憂食寧妨解纜寢不廢乗¶
流泉石諳天竺煙霞識虎邱(天竺虎邱寺皆領/郡時舊遊最熟處)餘芳認¶
蘭澤遺詠思蘋洲(古詩云蘭澤多芳草又/柳惲詩云汀州采白蘋)菡萏紅塗粉¶
菰蒲緑潑油鱗(一作/鮮)差漁户舍綺錯稻田溝紫洞藏仙¶
窟𤣥泉貯怪湫精神昂老鶴姿彩媚潛虯(大謝詩云潛/虯媚幽姿)¶
靜閱天工妙閑窺物狀幽投竿出比目擲果下獼猴味¶
<pb:KR4c0070_WYG_029-20b>¶
苦蓮心小漿甜蔗節稠橘苞従自結藕孔是誰鎪逐日¶
移潮信隨風變櫂謳逓夫交烈火候吏次鳴騶梵墖形¶
疑踊(重𤣥/閣)閶門勢欲浮(吳/閶)客迎攜酒榼僧待置茶甌小¶
宴閑談笑初筵雅獻酬稍催朱蠟炬徐動碧牙籌圓琖¶
飛蓮子長裾曳石榴柘枝隨畫鼔調笑従香毬幕颺雲¶
飄檻簾褰月露鉤舞䋣紅袖凝(去/聲)歌切翠睂愁絃管寧¶
容歇杯盤未許收良辰宜酩酊卒歲好優游膾縷鮮仍¶
細蓴絲滑且柔飽餐為日計穏睡是身謀名媿空虚得¶
<pb:KR4c0070_WYG_029-21a>¶
官知止足休自嫌猶屑屑衆笑太悠悠物表疎形役人¶
寰足悔尤蛾須逺燈燭兎勿近罝罘幻世春來夢浮生¶
水上漚百憂中莫入一醉外何求未死癡王湛無兒老¶
鄧攸蜀琴安膝上周易在牀頭去去無程客行行不繫¶
舟勞君頻問訊勸我少淹畱(自此後並/屬㣲之)雲雨多分散闗¶
山苦阻修一吟江月别七見日星周(昔在杭州别㣲之/㣲之留詩云明朝)¶
(又向江頭别月/落潮平是去時)珠玉傳新什鵷鸞念故儔懸旌心宛轉¶
束楚意綢繆驛舫粧青雀官槽秣紫騮鏡湖期逺泛禹¶
<pb:KR4c0070_WYG_029-21b>¶
穴約𠖇搜預埽題詩壁先開望海樓飲思親履舄宿憶¶
並衾裯志氣吾衰也風情子在不應須相見後别作一¶
家遊(吾衰子在/並出家語)¶
　　　病免後喜除賔客¶
臥在漳濵滿十旬起為商皓伴三人從今且莫嫌身病¶
不病何由索得身¶
　　　長樂亭留别¶
灞滻風煙函谷路曽經幾度别長安昔時蹙促為遷客¶
<pb:KR4c0070_WYG_029-22a>¶
今日従容自去官優詔幸分四皓秩祖筵慚繼二疏歡¶
塵纓世網重重縛迴顧方知出得難¶
　　　陜府王大夫相迎偶贈¶
紫㣲閣老自多情白首園公豈要迎伴我緑槐隂下歇¶
向君紅斾影前行綸巾髪少渾攲仄籃轝肩齊甚穏平¶
但問主人留幾日分司賓客去無程¶
　　　别陜州王司馬¶
笙歌惆悵欲為别風景闌珊初過春争得遣君詩不苦¶
<pb:KR4c0070_WYG_029-22b>¶
黄河岸上白頭人¶
　　　將至東都先寄令狐畱守¶
黄鳥無聲葉滿枝閒吟想到洛城時惜逢金谷三春盡¶
恨拜銅樓一月遲詩境忽來還自得醉鄉潛去與誰期¶
東都添箇狂賓客先報壺觴風月知¶
　　　荅崔十八見寄¶
眀朝欲見琴尊伴洗拭金杯拂玉徽君乞曹州刺史替¶
我抛刑部侍郎歸倚瘡老馬收蹄立避箭髙鴻盡翅飛¶
<pb:KR4c0070_WYG_029-23a>¶
豈料洛陽風月夜故人垂老得相依¶
　　　贈皇甫賓客¶
輕衣穏馬槐隂路漸近東來漸少塵耳鬧久憎聞俗事¶
眼明初喜見閒人昔曽對作承華相今復連為博望賓¶
始信澹交宜久逺與君轉老轉相親¶
　　　歸履道宅¶
驛吏引藤轝家童開竹扉往時多暫住今日是長歸眼¶
下有衣食耳邊無是非不論貧與富飲水亦應肥¶
<pb:KR4c0070_WYG_029-23b>¶
　　　問江南物¶
歸來未及問生涯先問江南物在耶引手摩挲青石筍¶
回頭㸃檢白蓮花蘇州舫故龍頭暗王尹橋傾雁齒斜¶
别有夜深惆悵事月明雙鶴在裴家¶
　　　蕭庶子相過¶
半日停車馬何人在白家殷懃蕭庶子愛酒不嫌茶¶
　　　荅尉遲少尹問所須¶
乍到頻勞問所須所須非玉亦非珠愛君水閣宜閑詠¶
<pb:KR4c0070_WYG_029-24a>¶
每有詩成許去無¶
　　　詠閑¶
但有閑銷日都無事繫懷朝眠因客起午飯伴僧齋樹¶
合隂交户池分水夾階就中今夜好風月似江淮¶
　　　同崔十八寄元浙東王陜州¶
未能同隠雲林下且復相招禄仕間隨月有錢勝賣藥¶
終年無事抵歸山鏡湖水逺何由泛棠樹枝髙不易攀¶
惆悵八科殘四在兩人榮鬧兩人閒¶
<pb:KR4c0070_WYG_029-24b>¶
　　　荅蘇庶子月夜聞家僮奏樂見贈¶
牆西明月水東亭一曲霓裳按小伶不敢邀君無别意¶
絃生管澀未堪聴¶
　　　偶吟¶
里巷多通水林園盡不扃松身為外户池面是中庭元¶
氏詩三帙陳家酒一缾醉來狂發詠鄰女映籬聴¶
　　　白蓮池汎舟¶
白藕新花照水開紅窗小舫信風迴誰教一片江南興¶
<pb:KR4c0070_WYG_029-25a>¶
逐我慇懃萬里來¶
　　　池上即事¶
行尋甃石引新泉坐看修橋補釣船緑竹挂衣涼處歇¶
清風展簟困時眠身閒當貴真天爵官散無憂即地仙¶
林下水邊無厭日便堪終老豈論年¶
　　　酬裴相公見寄二絶¶
習靜心方泰勞生事漸稀可憐安穏地舍此欲何歸¶
一雙垂翅鶴數首解嘲文總是迂閒物争堪伴相君¶
<pb:KR4c0070_WYG_029-25b>¶
　　　荅夢得聞蟬見寄¶
開緘思浩然獨詠晩風前人貌非前日蟬聲似去年槐¶
花新雨後柳影欲秋天聴罷無他計相思又一篇¶
　　　令狐尚書許過敝居先贈長句¶
不矜軒冕愛林泉許到池頭一醉眠巳遣平治行藥徑¶
兼教埽拂釣魚船應將筆研隨詩主定有笙歌伴酒仙¶
祗候髙情無别物蒼苔石筍白花蓮¶
　　　自題¶
<pb:KR4c0070_WYG_029-26a>¶
老宜官冷靜貧賴俸優饒熱月無堆案寒天不趁朝傍¶
看應寂莫自覺甚逍遥徒對盈尊酒兼無愁可銷¶
　　　答崔十八¶
勞將白叟比黄公今古由來事不同我有商山君未見¶
清泉白石在胸中¶
　　　偶詠¶
禦熱蕉衣健扶羸竹杖輕誦經凭檻立散藥繞廊行暝¶
槿無風落秋蟲欲雨鳴身閒當將息病亦有心情¶
<pb:KR4c0070_WYG_029-26b>¶
　　　荅蘇六¶
但喜暑隨三伏去不知秋送二毛來更無别計相寛慰¶
故遣陽闗勸一杯¶
　　　秋遊¶
下馬閑行伊水頭涼風清景勝春遊何事古今詩句裏¶
不多說著洛陽秋¶
　　　偶作¶
張翰一杯酒榮期三樂歌聰明傷混沌煩惱汚頭陀簟¶
<pb:KR4c0070_WYG_029-27a>¶
冷秋生早階閒日上多近來門更靜無雀可張羅¶
　　　遊平泉贈晦叔¶
照水容雖老登山力未衰欲眠先命酒暫歇亦吟詩且¶
喜身無縳終慙鬢有絲回頭語閒伴閒較十年遲¶
　　　不出門¶
不出門來又數旬將何銷日與誰親鶴籠開處見君子¶
書巻展時逢古人自靜其心延壽命無求於物長精神¶
能行便是真修道何必降魔調伏身¶
<pb:KR4c0070_WYG_029-27b>¶
　　　歎鶴病¶
右翅低垂左脛傷可憐風貌甚昂藏亦知白日青天好¶
未要髙飛且養瘡¶
　　　臨都驛送崔十八¶
勿言臨都五六里扶病出城相送來莫道長安一步地¶
馬頭西去幾時迴與君後㑹知何處為我今朝盡一杯¶
　　　對鏡¶
三分鬢髪二分絲曉鏡秋容相對時去作忙官應太老¶
<pb:KR4c0070_WYG_029-28a>¶
退為閒叟未全遲靜中得味何須道穏處安身更莫疑¶
若使至今黄綺在聞吾此語亦分司¶
　¶
　¶
　¶
　¶
　¶
　¶
<pb:KR4c0070_WYG_029-28b>¶
　¶
　¶
　¶
　¶
　¶
　¶
　¶
　白香山詩集巻二十九¶
